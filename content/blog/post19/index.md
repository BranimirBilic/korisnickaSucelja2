---
title: VAĐENJE KORIJENA ZUBA
date: "2015-05-28T22:40:32.169Z"
---
![ ](./post19.jpg)

**Vađenje korijena zuba** jedan je od najstrašnijih stomatoloških postupaka. Sama pomisao na to da sjede u zubarskom stolcu te da su izloženi djelovanju lokalne anestezije plaši neke pojedince puno više od najuspješnijeg horor filma.

Ali, nije ni približno toliko strašno kako zvuči. Vađenje zuba i vađenje preostalog korijena zuba **rutinska je operacija**. Tek je minimalni rizik od komplikacija, a nuspojava obično nema.

* Najčešći uzroci vađenja zubi
* Vađenje zuba
* Vađenje korijena zuba
* Postupak vađenja korijena zuba
* Kome se preporučuje?
* Mogući rizici i komplikacije
* Kako se pripremiti?
* Apikotomija

##Najčešći uzroci vađenja zubi
**Parodontne bolesti**

Zub se vadi iz nebrojeno puno razloga. Jedan od češćih uzroka osim karijesa jesu parodontne bolesti, osobito gingivitis.

**Gingivitis** uzrokuje odvajanje zuba od desni i samih kostiju koji drže zub na mjestu. Jednom kad dođe do toga, stomatolog je obavezan izvaditi zub kako bi se spriječila još veća infekcija. Osim toga, ako se netko bavi sportom, česte su traume odnosno ozljede usta. I u takvim je slučajevima ponekad potrebno izvaditi zub da bi se izbjegle daljnje komplikacije.

**Ortodontski razlozi**

Ortodontski razlozi također ponekad mogu uzrokovati **vađenje zuba**. Dok se čini da neki pojedinci imaju dovoljno mjesta u ustima za pravilan rast umnjaka, u pravilu nije uvijek tako. Zato stomatolozi preporučuju vađenje zuba.

###Vađenje zuba
Za vađenje zuba odgovorni su stomatolozi, oralni, maksilofacijalni kirurzi i ostali medicinski stručnjaci. U nekim slučajevima stomatolozi ne žele izvaditi zub, stoga pacijenta upućuju k oralnom kirurgu.

Prije samog vađenja zuba, medicinski stručnjak uzima u obzir stanje zuba, položaj zuba i eventualne poteškoće tijekom zahvata. Primjerice, zub koji je zahvatio gingivitis lakše je izvaditi od zdravog zuba s dugim korijenom.

Kao što sami naziv govori, vađenje zuba obuhvaća postupak uklanjanja zuba, ali i njegova korijena. U nekim se slučajevima korijen zuba ne može izvaditi uobičajenim postupkom vađenja zuba, stoga su potrebni alternativni postupci.

Postupak vađenja zuba obavlja se lokalnom anestezijom. U nekim slučajevima stomatolog preporučuje opću anesteziju, osobito onda kada je riječ o vađenju nekoliko zuba. Tada se preporučuje da pacijent odlazi kući u pratnji druge osobe, pogotovo ako sjeda za volan.

###Vađenje korijena zuba
Vađenje korijena zuba jedan je od češćih stomatoloških zahvata na čeljusti. Riječ je o kirurškom uklanjanju korijena zuba koji je nakon postupka vađenja zuba ostao u donjoj kosti. Zahvat se preporučuje u slučajevima kada stomatolog ne može izliječiti korijen.

Korijen zuba može se izvaditi u stomatološkoj ordinaciji, međutim, postoje slučajevi kada je stomatologu otežano vađenje korijena zuba te se zbog toga pacijent dalje upućuje oralnom kirurgu.

Skoro svaki zub ima četiri korijena koji djeluju kao sidra te drže zub čvrsto na mjestu. Korijen je ugrađen u kost zuba i predstavlja njegov većinski dio. S obzirom na njihovu funkciju, teško je izvaditi korijen zuba, osobito ako je kruna zuba slomljena. Ovo je jedan od onih zahtjevnijih postupaka vađenja korijena koji zahtijevaju kirurško uklanjanje na maksilofacijalnom odjelu. Budući da korijen zuba može uzrokovati bol i razvoj infekcije, potrebno je brzo djelovati kako bi se izbjegle neželjene komplikacije.

###Postupak vađenja korijena zuba
Korijen može biti uklonjen kirurški ili klasičnim načinom. Klasični način vađenja korijena zuba podrazumijeva korištenje kliješta i poluga za njegovo odstranjivanje. Stomatolozi nisu uvijek u mogućnosti kliještima izvaditi korijen zuba, stoga se zahvatu mora pristupiti kirurški.

Budući da se treba uočiti i pokazati kost koja okružuje zaostali korijen, najprije se mora kirurški zarezati područje sluznice čeljusti. Kost postaje uočljiva i stomatolozi mogu započeti s brušenjem njezine površine.

Za brušenje se koristi svrdlo koje pokreće mikromotor (elektromotor namijenjen posebno za ovakvu upotrebu). Kako se kost oko korijena sve više odstranjuje, on postaje mobilan te su tada za njegovo vađenje dovoljna kliješta i poluge. Nakon vađenja korijena zuba sluznica čeljusti mora se zašiti.

Zacjeljivanje operativnog reza traje između 7 i 10 dana nakon čega se mogu skinuti i šavovi.

Nakon zahvata pacijent može osjećati bol i nelagodu, stoga bi trebao odmarati i mirovati nekoliko dana te izbjegavati fizičke aktivnosti. Preporučuje se i konzumacija mekše hrane da bi se potaknulo zacjeljivanje rane.

###Kome se preporučuje?
Operativni zahvat uklanjanja korijena zuba preporučuje se pacijentima kojima propada zub zbog netretiranog karijesa. Zna se dogoditi da se i nakon uobičajenog postupka vađenja zuba zub ne izvadi u potpunosti, nego korijen ostaje na mjestu. Ovo se događa samo u slučaju kada je zub postao slab i lomljiv pa se vade njegovi pojedini dijelovi.

Zatim, vađenje korijena zuba neizbježno je i za one pacijente kod kojih je kruna zuba daleko ispod linije desni. Kod pacijenta koji imaju zakrivljeni korijen također nije moguće ukloniti cijeli zub običnim postupkom.

Pojedinci koji su pretrpjeli ozljedu usta i zuba također su idealni kandidati, osobito ako je rendgen pokazao da je korijen zuba u dijelovima.

###Mogući rizici i komplikacije
S obzirom na to da se postupak obavlja pod anestezijom, bezbolan je, no postoji rizik od krvarenja i infekcije. Kao i kod bilo kojih drugih operacija i zahvata. U tim se slučajevima pacijentima daju antibiotici koji sprječavaju razvoj apscesa.

Moguće je i stvaranje krvnog ugruška na mjestu zahvata, što se može riješiti stavljanjem kirurške sterilne gaze na zahvaćeno područje.

Postoje i neke druge komplikacije kao što su ozljeda živaca ili lomljenje donje čeljusti zbog primjene pretjerane sile.

###Kako se pripremiti?
Prije dogovaranja termina za vađenje korijena zuba, stomatolog će obaviti rendgen zuba. Osim toga, obavezno mu dajte do znanja ako koristite određene lijekove, vitamine ili neke druge preparate bez recepta.

Isto tako obavijestite stomatologa u slučaju da patite od:

* Dijabetesa
* Bolesti jetre, štitnjače ili bubrega
* Oslabljenog imunološkog sustava i sl.

###Apikotomija
Još jedan stomatološki zahvat koji se tiče korijena zuba jest apikotomija. U ovom slučaju ne vadi se cijeli korijen, već se odstranjuje samo njegov vrh. Do vađenja vrška korijena zuba dolazi kada se konzervativnim načinom liječenja ne može spasiti zub.

Najčešće je riječ o kroničnoj upali kojom je obuhvaćeno područje oko vrha zuba. Terminološki, upala se naziva granulom zuba.

Zahvat kao i prethodni, obuhvaća rezanje sluznice čeljusti kako bi se došlo do kosti oko zuba. Kost se opet brusi svrdlom dok se ne dođe do jasno vidljivog vrha korijena i granuloma. Podiže se zubno meso iznad zuba kako bi se pristupilo korijenu zuba. Stomatolog tada uklanja inficirano tkivo, upalni proces zajedno s vrškom korijena.

Nakon toga obavezno je punjenje korijena kanala zuba točno određenim materijalima i smjesama kako bi se u potpunosti i hermetički zatvorio odnosno popunio. Punjenje kanala moguće je obaviti i prije samog kirurškog zahvata.

Na kraju, mjesto na kojem je sluznica zarezana mora se zašiti kirurškim koncem, a šavovi se skidaju nakon tjedan dana. Ovaj zahvat obavlja se uz lokalnu anesteziju, stoga je nakon prestanka njezina djelovanja moguće javljanje boli na mjestu rane. Slobodni ste uzeti analgetik koji inače koristite za smanjenje bolova, iako će Vam stomatolog nakon zahvata prepisati odgovarajuće lijekove i dati nekoliko uputa.

Svakako, potrebno je hladiti izvana operativno područje, izbjegavati tvrdu hranu te ne četkati energično zahvaćeno područje. Pripazite dobro na banalne stvari poput smijanja, zijevanja i sl. jer bi moglo doći do olabavljenja šavova te će se poremetiti formiranje ugruška potrebnog za zacjeljivanje rane.

Čak i tjedan dana nakon zahvata postoji mogućnost da Vam zahvaćeno područje bude i dalje utrnuto. O tome obavijestite Vašeg stomatologa, iako bi utrnutost trebala nestati nakon određenog perioda.

Vađenje vrha korijena zuba je stomatološki zahvat kojim se omogućuje očuvanje zuba koji se ne mogu izliječiti konzervativnom terapijom, a u protivnom slučaju bi se mogao izvaditi. Kao i vađenje zaostalog korijena zuba, riječ je o relativno malom kirurškom zahvatu koji traje između 20 i 60 minuta, ovisno o kojem zubu je riječ.

Budući da je riječ o kirurškom zahvatu, apikotomija se može, ali i ne mora obaviti kod Vašeg primarnog stomatologa, već kod oralnog kirurga. S ciljem očuvanja vaših zubi naručite se i dogovorite stomatološki pregled već danas.